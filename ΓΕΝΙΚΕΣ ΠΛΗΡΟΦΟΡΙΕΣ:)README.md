ΓΕΝΙΚΕΣ ΠΛΗΡΟΦΟΡΙΕΣ:
Με αφορμή το κοινωνικό έργο που συντελείται στο σχολείο μας, τη Λεόντειο Σχολή Αθηνών από την ίδρυσή της μέχρι και σήμερα, εκατό χρόνια τώρα, τόσο σε θέματα συμπερίληψης όσο και στο κομμάτι των περιβαλλοντικών δράσεων, και έχοντας ως βασικό στόχο την όσο το δυνατόν πιο πολύπλευρη και ολιστική αντιμετώπιση των αναγκών των πολιτών μιας αστικής περιοχής, οι μαθητές από όλες τις τάξεις του Γυμνασίου μας υπό την καθοδήγηση των εκπαιδευτικών της Τεχνολογίας, επιλέξαμε να ασχοληθούμε με τον αστικό ανασχεδιασμό και την αναζωογόνηση ενός δημόσιου Πάρκου και συγκεκριμένα του Φιξ ή Πάρκου Κλωναρίδου, που βρίσκεται πλησίον του Σχολείου μας.
 
Πρόκειται για ένα πάρκο το οποίο βρίσκεται στα Άνω Πατήσια μεταξύ των οδών Πατησίων, Καυτατζόγλου και Τσίλλερ, άμεσα προσβάσιμο με τα μέσα μαζικής μεταφοράς, το οποίο δημιουργήθηκε στις αρχές του 20ου αιώνα, και οφείλει την ονομασία του στο παλαιό εργοστάσιο ζυθοποιίας και παγοποιίας Κλωναρίδου. Εντός του συγκεκριμένου πάρκου, υπάρχουν δύο κτίσματα ιδιαιτερης αρχιτεκτονικής,  η βίλα Κλωναρίδου, ένα διατηρητέο οίκημα, τα σχέδια του οποίου αποδίδονται στον Γερμανό αρχιτέκτονα Ερνέστο Τσίλλερ, και ένα μικρό ακόμα κτίσμα με νεοκλασσικά στοιχεία που απέμεινε μετά από την κατεδάφιση του εργοστασίου Φιξ και το οποίο βρισκόταν δίπλα στην πύλη του παλιού εργοστασίου.

ΒΑΣΙΚΟΙ ΑΞΟΝΕΣ ΠΡΟΤΑΣΗΣ:
ΑΣΤΙΚΟΣ ΚΑΙ ΒΙΩΣΙΜΟΣ ΣΧΕΔΙΑΣΜΟΣ-ΤΕΧΝΟΛΟΓΙΑ- ΚΑΙΝΟΤΟΜΙΑ-ΔΙΑΠΟΛΙΤΙΣΜΙΚΟΤΗΤΑ-ΠΡΟΣΒΑΣΙΜΟΤΗΤΑ-ΚΟΙΝΟΝΙΚΗ ΣΥΜΜΕΤΟΧΗ 
Στόχος της πρότασης μας ολόκληρη η έκταση του πάρκου να μετατραπεί σε ένα νέο χώρο αναψυχής που να καλύπτει τις διαφορετικές ανάγκες των πολιτών που ζουν ή επισκέπτονται την περιοχή. Για την υλοποίηση αυτής της ιδέας έχουμε χωρίσει σε επιμέρους τμήματα που περιλαμβάνουν χώρους πρασίνου, αθλητικές εγκαταστάσεις, χώρους αθλοπαιδιών και χώρους αναψυχής και ξεκούρασης.
 
ΑΝΑΠΤΥΞΗ ΠΟΛΙΤΙΣΤΙΚΗΣ ΚΛΗΡΟΝΟΜΙΑΣ
Επιθυμώντας να αναδείξουμε τόσο την ιστορία όσο και την πολιτιστική κληρονομιά της συγκεκριμένης έκτασης χρησιμοποιώντας στοιχεία του σήμερα, όπως ο βιώσιμος σχεδιασμός αλλά και η οικολογική συνείδηση, και σε συνδυασμό με την εν γένει αναβάθμιση ολόκληρης της έκτασης του πάρκου, επιλέξαμε αρχικά να επαναχρησιμοποιήσουμε τις υπάρχουσες εγκαταστάσεις αφού πρώτα η μεν βίλα Κλωναρίδου αναπαλαιωθεί, όπως προβλέπεται και στο πλάνο του Δήμου Αθηναίων, το δε μικρό κτίσμα επί της οδού Πατησίων να ανακαινιστεί με νέα οικολογικά υλικά, αλλάζοντάς τους όμως τη χρήση. 
ΚΟΙΝΟΝΙΚΗ ΣΥΜΜΕΤΟΧΗ/ ΠΟΛΙΤΙΣΜΟΣ ΚΑΙ ΔΙΑΠΟΛΙΤΙΣΜΙΚΌΤΗΤΑ ΑΣΦΑΛΕΙΑ ΚΑΙ ΠΡΟΣΒΑΣΙΜΟΤΗΤΑ/ ΑΝΑΠΤΥΞΗ ΟΙΚΟΛΟΓΙΚΗΣ ΣΥΝΕΙΔΗΣΗΣ
Η γενικότερη πρόταση μας για τα υφιστάμενα κτίρια, επικεντρώνεται στην ανάδειξη των κτισμάτων σε χώρο πολιτισμού και συμπερίληψης. έχοντας σαν βάση τους 17 στόχους της βιώσιμης ανάπτυξης.
Βίλα Κλωναρίδου
Ειδικότερα, η βίλα Κλωναρίδου μετά την αναπαλαίωση της προτείνεται να επαναλειτουργήσει σαν κέντρο πολιτισμού όπου θα γίνονται τόσο πολιτιστικά και διαπολιτισμικά δρόμενα για όλους τους ενδιαφερόμενους.
 Στο πλαίσιο ανάπτυξης της οικολογικής συνείδησης το κτίσμα θα φωτίζεται μεταξύ άλλων και με φωτοβολταϊκά πανέλα. Επιπλέον, εσωτερικά προτείνεται να τοποθετηθούν:
α.	αισθητήρες κίνησης, ώστε να προσαρμόζεται η ένταση του φωτός ανάλογα με την παρουσία των ανθρώπων, για να περιοριστεί η αλόγιστη χρήση της ηλ. Ενέργειας, 
β.	αισθητήρες απόστασης (ultrasonic?), ώστε να λειτουργούν οθόνες με τις πληροφορίες καθώς οι πολίτες πλησιάζουν σε αυτές.
γ.	Κάμερες, σειρήνες και αισθητήρες που θα ειδοποιούν για κινδύνους (π.χ. πυρκαγιά).
δ.	Εγκαταστάσεις ηχητικών και οπτικών βοηθημάτων για άτομα με προβλήματα όρασης ή οκοής.
ε.	Ειδικά καθίσματα για άτομα με αναπηρίες στις κλίμακες του κτιρίου.
Κτίσμα εργοστασίου
Ως προς την ανακατασκευή του μικρού κτίσματος πρότασή μας είναι να υλοποιηθεί με οικολογικά υλικά (π.χ. οικολογικά χρώματα κ.ά.). Ως προς την χρήση προτείνεται η χρησιμοποίηση του σαν χώρο ξεκούρασης-στέκι για μικρούς και μεγάλους με την μετατροπή του σε παραδοσιακό καφενείο, όπου στο πλαισιο της συμπερίληψης θα δουλεύουν άτομα με κάποια σωματική αναπηρία, άτομα με αυτισμό κ.ά. Ο εσωτερικός διάκοσμος θα αποτελείται από  στοιχεία που θα θυμίζουν τους χώρους του παλιού εργοστασίου ζυθοποιίας αλλά και της παγοποιίας, ώστε να θυμούνται οι παλιοί και να μαθαίνουν οι νεότεροι . 
Στο πλαίσιο της εξοικείωσης των πολιτών με τη φύση και την ανάπτυξη  οικολογικής συνείδησης ο περιβάλλον χώρος του νέο καφενείου θα οριοθετηθεί με ενδημικά φυτά και φυτά χαμηλής βλάστησης και γκαζόν, ώστε να δημιουργείται χώρος για τραπεζοκαθίσματα με στοιχεία πρασίνου που θα θυμίζουν και αυτά κάτι από τη ζυθοποιία του Φιξ. Προτείνεται τα φυρά αυτά να τοποθετηθούν με τέτοιο τρόπο ώστε σε κάποιο σημείο να αναγράφεται το όνομα ΦΙΞ. Όσο αφορά στο κομμάτι της συντήρησης του πρασίνου προτείνεται να τοποθετηθούν αυτόματα συστήματα ποτίσματος που να εντοπίσουν πρώτα τη θερμοκρασία και την υγρασία των φυτών και ανάλογα να διοχετεύουν τις κατάλληλες ποσότητες νερού σε αυτά. 
Πρόταση μας είναι ο πλακόστρωτος αυτός χώρος ανάπτυξης των τραπεζοκαθισμάτων θα φωτίζεται με μικρούς φωτιστικούς λαμπτήρες που θα λαμβάνουν ενέργεια τόσο μέσω φωτοβολταϊκών που θα έχουν πάνω τους όσο και μέσω μιας πλατφόρμας που θα συλλέγει κινητική ενέργεια καθώς οι πολίτες θα περπατούν πάνω σε αυτή. Η πλατφόρμα αυτή θα αποτελεί ουσιαστικά το διάδρομο που θα χωρίζει τον αύλειο χώρο του καφενείου σε δύο επιμέρους τμήματα (αριστερό και δεξί τμήμα), ενώ στο πλαίσιο της συμπερίληψης θα υπάρχει κατάλληλη υποδομή με πλάκες προσβασιμότητας τυφλούς όσο και σε άτομα με μειωμένη ικανότητα κίνησης με τη δημιουργία ραμπών όπου απαιτείται.. Το καφενείο η σκέψη μας είναι να τροφοδοτείται και με ρεύμα μέσω φωτοβολαταϊκου συστήματος που θα υπάρχει στη οροφή. 
ΟΙΚΟΛΟΓΙΚΗ ΣΥΝΕΙΔΗΣΗ-ΤΕΧΝΟΛΟΓΙΑ-ΚΑΙΝΟΤΟΜΙΑ-ΣΥΜΠΕΡΙΛΗΨΗ 
ΔΗΜΙΟΥΡΓΙΑ ΝΕΩΝ ΧΩΡΩΝ ΥΓΙΕΙΝΗΣ (ΤΟΥΑΛΕΤΕΣ)
Όσο αφορά στους χώρους υγιεινής, πρόταση μας είναι να απομάκρυνση της υφιστάμενης τουαλέτας μπροστά από το χώρο του μικρού κτίσματος και η κατασκευή ενός νέου χώρου υγιεινής, που θα καλύπτει τις ανάγκες όλων των πολιτών που θα επισκέπτονται τόσο το καφενείο αλλά και εν γένει το πάρκο, άνδρες, γυναίκες, παιδιά, ηλικιωμένους ΑΜΕΑ ακόμα και τους μικρούς τετράποδους φίλους μας.
Αναλυτικότερα σε ότι αφορά στις τουαλέτες προτείνεται να κατασκευαστούν δύο όμοια κτίσματα τουαλετών, το ένα όπως αναφέρθηκε πλησίον του παραδοσιακού καφενείου προς στην οδό Πατησίων και το άλλο κοντά στο πολιτιστικό κέντρο προς την οδό  Τσίλλερ, για να καλύπτονται με αυτόν τον τρόπο οι ανάγκες των πολιτών που θα βρίσκονται στους χώρους άθλησης του πάρκου και στην παιδική χαρά.
ΒΙΟΚΛΙΜΑΤΙΚΗ ΑΡΧΙΤΕΚΤΟΝΙΚΗ ΚΑΙ ΥΛΙΚΑ ΚΑΤΑΣΚΕΥΗΣ ΤΟΥΑΛΕΤΩΝ
Πρόκειται για δύο κτίσματα που προτείνεται να κατασκευαστούν με βάση τους κανόνες της βιοκλιματικής αρχιτεκτονικής,  με χρήση φυσικών υλικών όπως πέτρα ξύλο, άχυρα και χώμα (μέθοδος cob), σε συνδυασμό όμως και της χρήσης αυτοματισμών. Η πρόσβαση στα κτίσματα αυτά θα γίνεται τόσο με κλίμακες ανόδου και καθόδου όσο και μέσω ραμπών για την προσβασιμότητα των άτομα με κινητικά προβλήματα, τηρώντας πάντα τα μέτρα ασφάλεια και υγιεινής. Οι τουαλέτες θα καλύπτουν, όπως αναφέρθηκε και παραπάνω τις ανάγκες όλων των πολιτών και θα χωρίζονται σε ανδρών, γυναικών και παιδικές, ΑΜΕΑ και σκύλων τηρώντας πάντα τις προδιαγραφές που επιβάλλει η νομοθεσία. Αξίζει να σημειωθεί ότι εντός των χώρων υγιεινής για τα ΑΜΕΑ θα υπάρχουν και χώροι πρώτων βοηθειών όπου μέσω ενός τηλεφώνου ή μιας εφαρμογής είναι δυνατόν να ενημερωθεί το 112 για τυχόν έκτακτη ανάγκη, ενώ προτείνεται να υπάρχει και απινιδωτής. Στις εγκαταστάσεις αυτές προτείνεται η πόρτα να ανοίγει μέσω κουμπιών εκ των οποίων το ένα θα βρίσκεται στο πάτωμα και ουσιαστικά θα μπορεί να το πατάει ένα άτομο με κινητικά προβλήματα με τις ρόδες από το καροτσάκι κατά την είσοδο του, ενώ ένα ακόμα θα υπάρχει κοντά στην πόρτα ώστε να το πατάς και να ανοίγει αυτόματα η πόρτα. Η παροχή ενέργειας θα γίνεται μέσω φωτοβολταϊκού συστήματος ενώ εσωτερικά θα υπάρχουν αισθητήρες κίνησης για τον περιορισμό και εδω της κατανάλωσης ηλ. Ενέργειας. Οι θύρες των καμπίνων τόσο των ανδρών, των γυναικών αλλά και των παιδικών θα ναι από ειδικό υαλί και θα μετατρέπονται σε από διαφανείς σε αμοβολής όταν κλέινουν. Κατά το κλείσιμο/άνοιγμα θα υπάρχουν κουμπια και οθόνες που θα δείχνουν αν η καμπίνα είναι κατειλημμένη ενώ όσο αφορά στην υγιεινή αυτή θα επιτυγχάνεται μέσω ενός μοτέρ και αισθητήρων κίνησης που θα περιστρέφει το καπάκι της τουαλέτας  μετά από κάθε χρήση. Τέλος για το χαρτί υγείας θα υπάρχει ειδικός αισθητήρας ώστε να διοχετεύεται η κατάλληλη ποσότητα χαρτιού για κάθε χρήση με σκοπό τον περιορισμό της αλόγιστης χρήσης του.
ΛΟΙΠΟΙ ΧΩΡΟΙ ΠΡΑΣΙΝΟΥ:
Περιβάλλον Χώρος Πάρκου
Όσο αφορά στον περιβάλλοντα χώρο του πάρκου στο πλαίσιο της ανάπτυξης οικολογικής συνείδησης των πολιτών θα υπάρχουν εκπαιδευτικά μονοπάτια με χλωρίδα και πανίδα που είναι δυνατόν να ευδοκιμήσει στην περιοχή με ενημέρωση μέσω ηλ. πλακετών αλλά και πινακίδων με γραφή braille και ηχητικό μήνυμα. Τα μονοπάτια αυτά με είναι προσβάσιμα στο κοινό μέσω διαδρόμων από οικολογικά υλικά που να επιτρέπουν και την τοποθέτηση πλακών πρόσβασης για τυφλούς, ενώ κοντά στα σημεία όπου βρίσκονται οι πίνακες με τη γραφή braille θα τίθεται σε λειτουργία μέσω αισθητήρων που θα αντιλαμβάνονται το μπαστούνι των τυφλών αισθητήρες ήχου που να ειδοποιούν τους έχοντες προβλήματα όρασης για την επιγραφή. 
Κατά μήκος ολόκληρου του πάρκου και κατά τακτά χρονικά διαστήματα θα υπάρχουν πυλώνες φωτισμού ψηλή ή χαμηλοί όπου θα λαμβάνουν ρεύμα από πλατφόρμες κίνησης όπως αναφέρθηκε και προηγουμένως στο χώρο του καφενείου αλλά και με αυτόνομα φωτοβολταϊκά πάνελ, και πολλά παγκάκια που και αυτά μέσω φωτοβολταϊκών θα παρέχουν ρεύμα για φόρτιση κινητού αλλά και WIFI. Επιπλέον, αναπτύσσοντας τους στόχους της βιώσιμής ανάπτυξης, προτείνονται κάδοι ανακύκλωσης κατά μήκος όλων των διαδρομών του πάρκου αλλά και κέντρο ανταποδοτικής ανακύκλωσης και συλλογής ρούχων για επαναχρησιμοποίηση στο πλαίσιο της κυκλικής οικονομίας.
Παράλληλα στο ένα τμήμα του πάρκου θα υπάρχει μια μικρή λίμνη με μικρή γεφυρά και περιμετρικά χώρος πρασίνου (γκαζόν) και χαμηλή πολύχρωμη βλάστηση ώστε να δίνει χρώμα σε όλη την περιοχή. Το πράσινο αυτό όπως και η λίμνη θα τροφοδοτείται με νερό μέσω ειδικής μονάδας αφαλάτωσης του γκρι νερού το οποίο αρχικά θα αποθηκεύεται σε ειδικές δεξαμένες.
Σχετικά, με το τμήμα που βρίσκεται στην βορινή πλευρά της οικίας Κλωναρίδου  εκεί θα υπάρχει χώρος με όργανα γυμναστικής, μπασκέτα και χώρος για teqball ενώ δίπλα θα υπάρχει χώρος με υπαίθρια όργανα μουσικής, χώρος διαμορφωμένος με παλιά παιχνίδια του δρόμου όπως κουτσό, χώρος υπαίθριου σκάκι αλλά και παιδική χαρά που να περιλαμβάνουν και τις ανάγκες και ατόμων με αναπηρία.
Τέλος προτείνεται η οδό Τσίλλερ, να μετατραπεί σε δρόμο ήπιας κυκλοφορίας ώστε να ικανοποιούνται τόσο οι ανάγκες το κατοίκων για τη διέλευσή τους με τα οχήματά τους ή των πεζών αλλά και οι ανάγκες όσων αγαπούν το ποδήλατο.

ΕΚΠΑΙΔΕΥΤΙΚΟΙ ΣΤΟΧΟΙ ΤΟΥ ΕΡΓΟΥ
Γενικός Σκοπός: Η ευαισθητοποίηση τόσο των μαθητών όσο και όλων όσων παίρνουν μέρος σε:
α.	κοινωνικά θέματα, (συμπερίληψή, διαπολιτισμικότητα),
β.	θέματα περιβαλλοντικά (ανάπτυξη οικολογικής συνείδησης), 
γ.	βιώσιμης ανάπτυξης

Επιμέρους Στόχοι:
Γνωστικές Δεξιότητες:
Η  ανάπτυξη των γνωστικών δεξιοτήτων των μαθητών σε θέματα που αφορούν στο περιβάλλον, την τεχνολογία, τη σχεδίαση, την Πληροφορική, Φυσικών επιστημών (Φυσική, Χημεία, Βιολογία και διαφόρων εφαρμογών τους), Εφαρμοσμένων Μαθηματικών, Μηχανικής και Κατασκευών, Σχεδίου, τεχνών και καλλιτεχνικών δημιουργημάτων, με σκοπό την κατανόηση βασικών εννοιών που συναντούν στα Α.Π.Σ των φυσικών επιστημών, μαθηματικών, μηχανικής, σχεδιασμού, των  δοκιμών ελέγχου, ανάλυσης και αποτύπωσης ενός σύνθετου έργου όπως είναι το παρόν project.
Πιο συγκεκριμένα:
•	Θα εξοικειωθούν με τις έννοιες της βιώσιμης ανάπτυξης και την εφαρμογή της σε πραγματικές συνθήκες, θα αποκτήσουν γνώσεις σχετικά με την κυκλική οικονομία, τις πρακτικές ανταποδοτικής ανακύκλωσης και διαχείρισης αποβλήτων, οδηγώντας του στην όσο πιο δυνατόν πιο καλή κατανόηση της σημασίας της ανακύκλωσης και της επαναχρησιμοποίησης υλικών στο πλαίσιο της κυκλικής οικονομίας.
•	Θα καλλιεργήσουν:  Δεξιότητες STEΑM και ψηφιακού εγγραμματισμού
α.	Εφαρμογή γνώσεων από τη φυσική, τη χημεία, την τεχνολογία και τα μαθηματικά για τη σχεδίαση και υλοποίηση ενεργειακών και οικολογικών συστημάτων (π.χ., πλατφόρμες κίνησης, αυτόματα ποτίσματα).
β.	Εξοικείωση με το προγραμματισμό.
γ.	Ανάπτυξη δεξιοτήτων σχεδιασμού, επίλυσης προβλημάτων και συνεργασίας μέσα από ομαδική εργασία.
δ.	Εντοπισμός και βιωματική κατανόηση  της χρήσης βιώσιμων πρακτικών, όπως ο σχεδιασμός ενεργειακά αυτόνομων συστημάτων (φωτοβολταϊκά, αισθητήρες κίνησης) και η εφαρμογή βιοκλιματικής αρχιτεκτονικής.

Eπιμέρους στόχοι σε επίπεδο Κοινωνικών Δεξιοτήτων:
•	Προώθηση και καλλιέργεια της υπολογιστικής σκέψης 
•	Ανάπτυξη και ενδυνάμωση δεξιοτήτων επικοινωνίας, συνεργασίας  και κοινωνικής δράσης
•	Ανάπτυξη ικανοτήτων των μαθητών, 
•	Ενθάρρυνση της μαθητικής πρωτοβουλίας
•	Καλλιέργεια της κριτικής σκέψης,
•	Ανάπτυξη και καλλιέργεια της δημιουργικότητας των μαθητών.
•	Ανάπτυξη συνεργατικής μάθησης 
•	Καλλιέργεια της προσωπικότητα του μαθητή, της αυτοεκτίμησης, της αυτοπεποίθησης, της δημιουργικότητας και της αυτοαντίληψης μέσα από ομαδο-συνεργατικές μεθόδους διδασκαλίας.
•	Εμπλοκή των μαθητών σε δράσεις που έχουν κοινωνικό αντίκτυπο.
•	Εντοπισμός και επεξεργασία πληροφοριών μέσα από μια ποικιλία πηγών και ερευνώντας να ανακαλύψουν τη γνώση 
•	Ανάπτυξη δεξιοτήτων επικοινωνίας μέσα από την ανακοίνωση και παρουσίαση του πρότζεκτ.
•	Ενίσχυση της συλλογικής δράσης 
•	Οργάνωσης χρόνου και κατανομής δραστηριοτήτων, 
•	Ευαισθητοποίηση γύρω από τις ανάγκες και δικαιώματα διαφορετικών κοινωνικών ομάδων και ανάπτυξη και καλλιέργια της ικανότητας για την ισότιμη συμμετοχή όλων , όπως άτομα με αναπηρία (ΑμεΑ), μέσω σχεδιασμών που προάγουν την προσβασιμότητα.
•	Ενίσχυση της ενσωμάτωσης ευάλωτων κοινωνικών ομάδων μέσω προτάσεων, όπως η απασχόληση ατόμων με αυτισμό στο καφενείο.
•	Απόκτηση και διαμόρφωση πολιτιστικής συνείδησης και έκφρασης.
•	Προώθηση της σημασίας της διατήρησης και αξιοποίησης της πολιτιστικής κληρονομιάς για τη δημιουργία χώρων πολιτισμού και μάθησης μέσα από την ανάδειξη της ιστορίας και της αρχιτεκτονικής κληρονομιάς του πάρκου, της βίλας Κλωναρίδου και του πρώην εργοστασίου Φιξ.

Επιμέρους στόχοι σε επίπεδο Στάσεων:
•	Να τονώσουν την αυτοπεποίθηση και την αυτοεκτίμησή τους μέσα από συνεργατικές και ομαδοσυνεργατικές δραστηριότητες (σε όλες τις δραστηριότητες και κυρίως σ’ αυτές που εργάζονται σε ζευγάρια και ομάδες).
•	Να καλλιεργηθεί η θετική στάση προς τα ζητήματα του περιβάλλοντος και της κλιματικής αλλαγής με ενίσχυση της διάθεσής τους για ενεργητική συμβολή
•	Να ευαισθητοποιηθούν στα επιμέρους θέματα για την κλιματική αλλαγή και ανάλογα με τα αντικείμενα που θα ασχοληθούν να πάρουν περισσότερες πληροφορίες γι’ αυτά.

Επιμέρους στόχοι σε επίπεδο Μεταγνωστικών Δεξιοτήτων: 
•	Να αντιληφθούν την σημαντικότητα της προστασίας του περιβάλλοντος για την ίδια τους τη ζωή και της πολιτιστικής κληρονομιάς.

Επιμέρους στόχοι σε επίπεδο ως προς τη χρήση των Τ.Π.Ε. (Τεχνολογίες Πληροφοριών και Επικοινωνίας: 
•	Να ενισχύσουν την στάση που έχουν απέναντι στον Η/Υ ως εργαλείο μάθησης 
•	Να εξασκηθούν με τη χρήση του επεξεργαστή κειμένου και να τον αξιοποιήσουν για την παραγωγή ενημερωτικών κειμένων
•	Όπως και των Ιστότοπων περιήγησης Google Μaps και Google Εarth 

